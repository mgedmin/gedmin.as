<html>
<head>
  <meta http-equiv="Content-Type" content="text/html; charset=UTF-8" />
  <title>Pašto programa Mutt</title>
  <meta name="Author" content="Marius Gedminas" />
  <link rev=made href="mailto:marius@gedmin.as" />
</head>
<body>

<h1>Pašto programa Mutt</h1>

<img src="mutt_button.png" alt="Mutt" width="88" height="31" />

<h2>Įžanga</h2>

<p>
Mutt -- pati geriausia iš mano matytų pašto programų.  Tiesa, mūsų skoniai gali
skirtis.  Mutt yra skirta ne tik Linux'ui, bet ir visai Unix operacinių sistemų
šeimai ir tęsia geriausias Unix tradicijas.  Viena iš šių tradicijų --
„programa turi daryti <em>vieną</em> darbą ir daryti jį <em>gerai</em>“.  Mutt
darbas -- ne siųsti ir gauti paštą, bet pateikti jį vartotojui.  Pilnavertę
Unix pašto sistemą sudaro kelios nepriklausomos programos:
<ul>
  <li> MTA (<em>Mail Transfer Agent</em>) -- rūpinasi laiškų transportavimu
       iš vienos sistemos į kitą.  Pvz.: <tt>sendmail</tt>, <tt>qmail</tt>, 
       <tt>exim</tt>, <tt>postfix</tt>.
  <li> MDA (<em>Mail Delivery Agent</em>) -- rūpinasi laiškų patalpinimu
       vietinių vartotojų pašto dėžutėse.  Pvz.: <tt>procmail</tt>,
       <tt>mail.local</tt>, <tt>/bin/mail</tt>.
  <li> MUA (<em>Mail User Agent</em>) -- pateikia paštą vartotojui.  Pvz.:
       <tt>Mutt</tt>, <tt>pine</tt>, <tt>elm</tt>.
</ul>
Tiesa, Mutt taip pat turi POP3 bei IMAP protokolų palaikymą, tad ji užgriebia
šiek tiek daugiau nei įprastas MUA funkcijas.  Ką gi, šie protokolai (ypač
IMAP) nelabai įsipaišo į tradicinę sistemą.  IMAP atveju Mutt leidžia su
nutolusia pašto dėžute elgtis taip kaip su lokaliais aplankais
(<em>folders</em>), tačiau POP3 atveju atskiros programos (pvz.,
<tt>fetchmail</tt>) naudojimas suteiktų daugiau galimybių ir patogumo.
</p>

<h2>Kuo Mutt ypatinga</h2>

<p>
Mutt dirba tekstiniame režime, tad ji yra universalesnė (pvz., galima paštą
skaityti prisitelnetinus prie kito kompiuterio) ir patogesnė (čia jau kaip kam
:-). Štai kaip ji atrodo:
</p>
  <p><img src="mutt-index.png" alt="Mutt index" width=740 height=417><br>
  <b>1 pav.</b>
  Mutt laiškų sąrašas.  Gražų foną bei trimačius mygtukus viršuje pateikia
  <tt>Eterm</tt> terminalo programa X Window sistemai, rėmelius bei lango
  mygtukus -- IceWM langų menedžeris <!-- „vadybininkas“ kažkaip neskamba :)
  --> (<em>window manager</em>).
  </p>

<p>
Iš karto galime pastebėti kelis privalumus:
<ul>
  <li> Laiškų grupavimas pagal diskusijas (<em>threading</em>).  Nepaprastai
       patogi savybė, egzistuojanti kiekvienoje Usenet naujienų peržiūros
       programoje, tačiau retokai pasitaikanti pašto programose.
  <li> Laiškų išskyrimas spalvomis -- pas mane tamsiai žalia spalva rodomi
       mano, o viesiai žalia -- man skirti laiškai.  Raudonai rodomi laiškų
       dublikatai (paveiksle jų nėra), kuriuos atpažįsta <tt>procmail</tt>
       pagal pasikartojančią Message-Id: antraštę (<em>header</em>).  Žinoma,
       visa tai galima susikonfigūruoti pagal savo poreikius.
</ul>
Paveiksle nesimato kitų privalumų:
<ul>
  <li> Didžiulis konfigūravimo lankstumas.  Spalvos, klavišai, automatinis
       antraščių pakeitimas (pvz. galima nurodyti vieną From: adresą siunčiant
       asmeninius laiškus ir visai kitą siunčiant laiškus į konferencijas) ir
       t.t.
  <li> Aktyvus pašto standartų palaikymas (pvz., automatinis perkodavimas iš
       svetimos kodavimo lentelės į vietinę rodant laiškus; MIME; PGP).
  <li> Pašto konferencijų (<em>mailing lists</em>) palaikymas, pvz. atskiri
       klavišai "atsakyti asmeniškai" ir "atsakyti viešai".
  <li> Galimybė rodyti ne visus laiškus, o tik atitinkančius tam tikrą
       kriterijų (pvz. asmeniškus ar pasiųstus į konkrečią vieną konferenciją).
</ul>
Štai dar vienas paveikslėlis, rodantis Mutt laiško peržiūros režime:
</p>
  <p><img src="mutt-pager.png" alt="Mutt pager"width=740 height=417><br>
  <b>2 pav.</b>
  Mutt laiško peržiūra.  Dėl rėmelių bei fono žr. paaiškinimą prie ankstesnio
  pav.  Vienas dalykas, kurio čia nesimato -- skirtingo lygio citatos rodomos
  skirtingomis spalvomis, o www/el. pašto adresai tekste išryškinami.  Visa tai,
  žinoma, galima konfigūruoti.
  </p>

<h2>Mutt ir lietuvių kalba</h2>

<p>
Vienas iš malonių Mutt bruožų -- puikus el. pašto standartų palaikymas.  Todėl
su lietuvių kalba parašytais laiškais problemų nebūna.  Beveik. :)  Problemų
gali iškilti, jei laiško siuntėjas pažeidžia standartus, pvz., pasiųsdamas
lietuvišką laišką, parašyta naudojantis ISO-8859-13 lentele, bet antraštėje
užrašydamas neteisingą kodavimo lentelę (paprastai ISO-8859-1).
</p>

<p>
Visais kitais atvejais Mutt nėra lygių.  Tereikia pasiekti, kad pati sistema
žinotų ISO-8859-13 lentelę (šiais laikais visos Linux distribucijos turi ją
aprašantį failą /usr/share/i18n/charmaps/ kataloge), užkrauti šią lentelę
atitinkantį šriftą (tai priklauso nuo konkrečios situacijos -- ar tai bus Linux
konsolė, ar xterm langas, ar Microsoft Telnet programa) ir apie tai pranešti
Mutt'ui komanda
</p>
<blockquote><pre>
:set charset=iso-8859-13
</pre></blockquote>
<p>
Patogiausia, žinoma, šią komandą įrašyti į <tt>.muttrc</tt> konfigūracinį
failą.  Tokiu atveju dvitaškio eilutės pradžioje nereikia.
</p>

<p>
Mutt 1.1 ir naujesnės versijos turi dar vieną kintamąjį --
<tt>send_charset</tt>, kuris nurodo, į kokią lentelę reikia perkoduoti
išsiunčiamus laiškus (tuo atveju, kai visi simboliai laiške patenka į 7 bitų
ASCII lentelę, pastaroji ir bus nurodoma, nes ji yra universaliausia ir
plačiausiai palaikoma).  Nuo Mutt 1.3 versijos galima kaip
<tt>send_charset</tt> reikšmę nurodyti kelias koduotes, atskirtas dvitaškiais.
Tuomet Mutt pasirinks pirmąją, kuria galima atvaizduoti visus jūsų laiške
naudojamus simbolius.  Pavyzdžiui, nurodžius
</p>
<blockquote><pre>
:set send_charset="us-ascii:iso-8859-1:iso-8859-13:utf-8"
</pre></blockquote>
<p>
laiškai be lietuviškų raidžių keliaus us-ascii arba iso-8859-1 koduote.
</p>

<p>
<strong>Pastaba dėl versijų</strong>: Mutt versiją sudaro trys skaičiai <tt>x.y.z.</tt>
Versijos, kurių vidurinis skaitmuo nelyginis, yra „eksperimentinės“, skirtos
tik labai drąsiems, norintiems naujausių galimybių bei nebijantiems galimų
problemų vartotojams.
</p>

<p>
Jei jums iškils problemų su „Windows-1257“ lentele parašytais laiškais,
pabandykite į savo <tt>.muttrc</tt> failą įrašyti štai tokią eilutę:
</p>
<blockquote><pre>
charset-hook windows-1257 cp1257
</pre></blockquote>

<p>
Beje, Mutt nuo 1.3.13 versijos gali šnekėtis su jumis ne tik angliškai, bet ir
lietuviškai (arba kitomis kalbomis).  Tereikia nustatyti shell kintamąjį $LANG,
pvz.:
</p>
<blockquote><pre>
<b>$</b> export LANG=lithuanian
</pre></blockquote>

<p>
Pastaba: dažnai žmonės prieštarauja lietuviškų raidžių vartojimui laiškuose,
dėl to, kad jie skaito paštą prisijungę per telnetą prie, tarkime, universiteto
serverio.  Aš padariau tokį eksperimentą: iš Windows 98 kompiuterio su
standartine Microsoft Telnet programa prisijungiau prie savo Linux
sistemos ir pasileidęs Mutt'ą pabandžiau sau išsiųsti laišką su lietuviškomis
raidėmis.  Rezultatą matote antrame paveiksle viršuje.  Tiesa, minėtame Windows
98 kompiuteryje buvo įdiegtas LitWin98 paketas (iš <a
href="http://www.kada.lt/litwin/">www.kada.lt/litwin/</a>), tad gal tik su juo
Telnet programa sugeba parodyti lietuviškas raides?  Nors mano nuomone
šis paketas turėtų būti instaliuotas <em>kiekviename</em> kompiuteryje -- jis
yra nemokamas bei leidžia naudotis visų mėgstamu „Baltic“ (raidės vietoje
skaičių) ir mano mėgstamu „Programmers“ (miręs klavišas + lotyniškos raidės)
klaviatūros išdėstymais.  Ačiū autoriams!
</p>

<h2>Nuorodos</h2>
<ul>
  <li> Mutt namų puslapis: <a href="http://www.mutt.org/">www.mutt.org</a>
  <li> Mano <a href="muttrc.html">.muttrc</a> failas
  <li> Mano <a href="procmailrc.html">.procmailrc</a> failas
  <li> <a href="http://www.liks.lt/elpaliet.htm">Lietuviškų rašmenų vartojimas
       elektroninio pašto laiškuose</a>
</ul>

Komentarus dėl šio puslapio siųskite man: <a
href="mailto:marius@gedmin.as">marius@gedmin.as</a>

<p>
Marius Gedminas <br>
2000 vasario 17 d. <br>
atnaujinta 2001 gegužės 17-18 d. bei 2012 sausio 8 d.
</body>
</html>
