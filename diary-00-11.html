<html>
<head>
  <meta http-equiv="Content-Type" content="text/html; charset=UTF-8" />
  <title>Studijos Danijoje (2000 m. lapkritis)</title>
  <link rel="made" content="mailto:marius@gedmin.as" />
</head>
<body>

<h1>Mariaus kelionė į Daniją</h1>

<p> <a href="diary.html">Į turinį</a> </p>
<p> <a href="diary-00-10.html">Ankstesnis mėnuo</a> </p>
<p> <a href="diary-00-12.html">Kitas mėnuo</a> </p>

<hr/>

<a name="week44"><h2>44 savaitė</h2></a>

<h3>2000-11-01, trečiadienis</h3>

<p> Na va, sujungėm mūsų visų rašaliojimus į viena Word'o doc'ą ir aš kelias
valandas su juo tąsiausi, išvaizdą vienodindamas.  Gerai, kad savo notebooke
Win95 ir Word97 palikau, o tai būtų tekę danišką interfeisą mokytis. </p>

<h3>2000-11-02, ketvirtadienis</h3>

<p> PABAIGĖM PROJEKTĄ!  Nerealu!  Ištisa diena ir dviem valandom anksčiau
nei reikia!  </p>

<p> Ale žiūriu, man genialios mintys į galvą plaukti pradeda.  „Notebookas -
geras daiktas.  Dabar visada prieš kur nors išvažiuodamas notebookus
pirksiu.“  Jokio alaus jau savaitę negėriau, gal čia laisvė svaigina? </p>

<p> Užėjau galų gale į biblioteką.  Ten viskas paprasta: paduodi CPR kortelę
(ta magiška „geltona kortelė“, socialinis draudimas ar kažkas panašaus,
svarbiausias asmens dokumentas Danijoje) ir per penkias minutes gauni
skaitytojo kortelę (laminuotas popiergalis su vardu/pavarde ir barkodu).
Toliau - knygos (o taip pat CD-ROM'ai, audio kompaktai bei video kasetės).
Angliškų knygų yra, bet neypatingai daug (pusantros eilės; eilė tai čia
keturios ar aštuonios spintos, ta prasme lentynos plačiąja prasme).  Stovi
krūva kompų, juose IExploderis ir knygų katalogas (Intranete).  Galima
įsiloginti su savo skaitytojo bilieto numeriuku ir CPR kodu, ir tada,
tarkime, užsirezervuoti knygas.  Kaip tai veikia, dar nežinau, bet vieną
knygą jau užsirezervavau.  Dar ten yra Interneto kavinė ar pan, tik kasos
aparato vaizdas man nepatiko, tad vidun nėjau.  Bet ir pačioje bibliotekoje
bent keturi kompai skirti Internetui.  Na va.  O išeinant paduodi knygas ir
skaitytojo kortelę, jas staigiai perbraukia per stalą ir nuskaito visus
barkodus, atspausdina čekiuką atminčiai ir išeini sau be rūpesčių. Ir dar
užsklandėlės už dyką. </p>

<p> Pasakyčiau, „kada Lietuvoje taip bus?“, bet iš savo patirties su bankais
įsitikinau, jog prieš tokius dalykus sakant reikia bent kartą užsukti į
atitinkamą Lietuvos įstaigą ir pasižiūrėti, gal jau seniai viskas taip ir
yra.  Na, Mickevičiaus bibliotekoje buvau prieš kokius metus, jei ne daugiau
(ir nematau didelio noro ten sugrįžti), o Mažvyde, girdėjau, knygų į namus
neduoda išsinešti (o kol neduos, tol aš ten nosies nekišiu). </p>

<p> A, pakeliui į biblioteką užsukau į knygyną ir pamačiau tą pačią Terry
Pratchetto knygą (<em>The Fifth Elephant</em>) už 80 kronų.  Aš ją pirkau
Kopenhagos stotyje už 100.  Hm, hm.  Deja, vietiniame knygyne daugiau gerų
knygų nėra... </p>

<p> Šiandien Slashdote mačiau kvailą teiginį apie kompų greitį, atseit,
žmogus, kuris naudoja tik vi, nejaučia, ar sėdi prie 486-tuko, ar prie
Pentium-III.  Na, na.  Mano 75 MHz Pentium'e vim'as smarkiai pastabdo, ypač
kai syntax highlightinimas sudėtingesnis ir mp3kė fone groja. </p>

<h3>2000-11-03, penktadienis</h3>

<p> Trijų dienų Kopenhagos kortelė - nemokami muziejai ir visa kita.  Gražūs
planai atsikelti „anksčiau“, kad daugiau spėtume apžiūrėti.  Aha.  </p>

<p> Kėlėmės mes apie pirmą, nusipirkome turistų informacijos ofise tą
kortelę ir patraukėm Kopenhagon.  Traukiniai nemokami, žodžiu, laisvės
jausmas. </p>

<p> Pirmas muziejus - Louis Tussaud vaškinės figūros.  Na, visai įdomu.
Tiesa, tos figūros į gyvus žmones tik iš toliau ir tik iš nugaros panašios,
bet vis tiek nieko.  Po gyvų žmonių (daugiausia - Danijos karalių) prasideda
pasakų personažai.  Deja, iki Tolieno šis muziejus neprisikasė, nors, tiesą
sakant, pavadinti Tolkieną pasakomis tai daugmaž tas pats, kas pavadinti
F-117 aeroplanu.  Po pasakų - siaubai.  Vienintėlis kiek įdomesnis dalykas
ten - atskrendantis vaiduoklis; va jei tik ta grindų plokštė ne taip
pastebimai pasispaustų...  ir galėtų jis arčiau privažiuoti...  „Nepaimama
moneta“ per daug permatoma; Ripley muziejuje tas triukas su holograma daug
geriau realizuotas.  „Krentantis balkojnas“ Riplyje <em>žymiai</em>
geresnis.  Bet šiaip muziejus rezultatas nieko, moka žmonės iš menkiausio
nieko kažką įdomaus padaryti lankytojų malonumui, bent jau man tokie
muziejai įdomiau negu į paveiksliukus ant sienų žiūrėti ir apsimesti meno
mylėtoju bei žinovu. </p>

<p> Tada mes patraukėme į artimiausią knygyną.  Čia buvo šiek tiek įdomiau.
Labai netgi įdomiau.  Radau Neal Stephensono <em>Cryptonomicon</em>ą bei
daug kitų įdomių dalykų.  Knygų kainos, tiesa, nelabai draugiškos Lietuvos
studentui.  50 kronų už Terry Pratchetto <em>The Light Fantastic</em> -
siaubingai pigu (ypač kai šalia ta pati knyga, tik kitos leidyklos leista,
kainuoja 100 kr.).  Deja, visą Pratchetto Discworld seriją sudaro 25 knygos;
net ir po 50 kronų susidaro gana daug... </p>

<p> Hm.  Ką gi mes darėme po knygyno?  A, tiesa.  Patraukėme į Gineso
muziejų.  Ten rekordai visokiausi.  Žiov.  Įdomiausias eksponatas - filmukas
apie domino kauliukus.  Pora studentų stadione labai gražiai sustatė virš
1300 kauliukų - ir ne šiaip sau sustatė, ten visokios simbolinės figūros,
paveikslai, užrašai et cetera - ir stumtelėjo kraštinį. </p>

<p> Koks Vilniaus televizijos bokšto ir Eifelio bokšto aukščių santykis?
</p>

<p> Tai va.  Ginese Paulius pametė kepurę ir užėjo antrą kartą ieškoti;
perėjo visą muziejų per tris minutes (jo žodžiais tariant; man stovint ir
laukiant šaltame ore tai atrodė bent penkiolika minučių) ir nerado.  O tada
padarė teisingą dalyka - paklausė kasininko, ar tas kartais nematė.  Žinoma,
kad matė - rado pamestą kepurę ir nusinešė į savo ofisą, kad atiduotu į
radinių biurą, ar ką jie ten Danijoj turi, žodžiu prieš pat uždarymą
(tiksliau, jau uždarymo metu) mes kepurę atgavome. </p>

<p> Buvo šiek tiek po 19:00 ir mes dar spėjome į Netto parduotuvę.  (Duonos
ir regin... tai yra, kolos).  Tada Paulius kažkokiais būdais sugebėjo mane
įtikinti kėblinti per lietų į centrinę stotį, vietoje to, kad sėstume į
traukinį čia pat, Norreporte. </p>

<p> Centrinėje stotyje nusipirkau dar dvi knygas ir mes parvažiavom namo.
</p>

<p> Kai pabaigiau pirmą knygą, buvo apie 02:00 ir nuėjau miegoti.  </p>

<h3>2000-11-04, šeštadienis</h3>

<p> „Šiandien būtinai atsikelsim anksčiau“, sakė Paulius.  Gal ir atsikėlėm.
Nors greičiau ne.  Neužregistravau tikslaus laiko, tad sunku pasakyti. :) </p>

<p> Nuvažiavome į Norreportą ir iš ten patraukėme link Kopenhagos
senamiestyje esančio bokšto.  Užlipome.  Beje, pirmą kartą mačiau bokštą be
laiptų - vietoje jų buvo plačios nuožulnios grindys, kylančios spirale į
viršų.  Pačiame viršuje atsirado ir laiptai.  Platūs ir statūs.  Virš jų -
siauri ir statūs.  Siauri.  Ar jau pasakiau, kad siauri?  Tai va, jie buvo
siauri.  Na gerai, ne tokie jau ir siauri.  Vienas žmogus praeiti gali.
Deja, kai tas žmogus stovi laiptų apačioje, jis nemato, kas dedasi viršuje,
ir atvirkščiai.  Rezultatas - įdomi problema mūsų operacinių sistemų kursui
apie kritines sekcijas bei daiktą, angliškai vadinamą <em>mutual
exclusion</em>.  Laimė, čia ne informatika ir galima sukčiauti - kažkokiais
stebuklingais būdais žmonės sugeba prasilenkti pusiaukelėje. </p>

<p> Ant stogo didžiulė aukšta tvora.  Jauties kaip paukštis už grotų.
Gedimino bokšte laisvės (arba pasitikėjimo žmonėmis) daugiau.  Ir vaizdas
pas mus gražesnis - ne toks vienodas, matosi tiek senamiestis, tiek naujesni
rajonai, tiek miškai.  O čia - senamiestis vos ne iki horizonto.  Ir aukštis
per mažas. </p>

<p> (Keista, kad visa, kas gerai, atrodo natūralu ir neverta įpatingo
dėmesio, o visokias smulkmenas taip ir norisi išvardinti.  Beje, vos
neužmiršau - dviračio grandinė krito du kartus.  Vieną kartą - važiuojant į
priekį (į stotį), kitą kartą - grįžtant atgal.  Taip, apie ką aš čia?  A,
smulkmenos.  Tai va, gal tai dėl žmogaus netobulumo - norisi pastebėti, kad
ir pasaulis aplinkui netobulas?  Gerai, užteks filosofijų). </p>

<p> Po senamiesčio patraukėm į Kristians...ė...irtaiptoliau pilį.  Ten yra
trys muziejai - griuvėsiai, karališkieji priėmimo kambariai ir parlamentas.
Tiesa, trečias gal ir nelabai muziejus. ;)  Į karališkus kambarius mes jau
nebesuspėjome (prisirinko daug žmonių, tad jie užsidarė anksčiau, kad spėtų
aniems viską parodyti), tad apžiūrėjome griūvėsius.  Katedros požemiai
įspūdingesni.  Taip bent jau sako Paulius ir mano patriotizmo jausmas, nes
aš gerai tų požemių nebeatsimenu. :)  Bet ir čia nieko.  Danai moka gerai
muziejus įrengti. </p>

<p> Po pilies patraukėme į Nacionalinį muziejų.  Ten buvo labai sudėtinga
susigautyti, kur čia kokia ekspozicija ir kokia tvarka reikia apeiti
kambarius, kad galvoje šviesiau pasidarytų.  Daug mes ten aplakstyti
nespėjome... </p>

<p> Tada aš patraukiau namo, o Paulius patraukė džiaugtis nemokamais
traukiniais. </p>

<p> Antrąją knygą perskaičiau 23:30.  Blogai.  Per trumpa knyga.  Per anksti
baigiau.  Pusė dvylikos - anksti dar miegoti!  Pradėjau trečią...  kažkaip
įsijaučiau... 06:00 baigiau ją ir nuėjau miegoti. </p>

<h3>2000-11-05, sekmadienis</h3>

<p> Didingi planai <em>šiandien</em> jau tikrai tikrai anksti anksti
atsikelti baigėsi tradiciškai.  Atsikėlėm taip apie 14:00.  15:00 ar dar
kiek vėliau buvom Kopenhagoje.  Įsėdome į s-traukinį (jie taip vadinasi) ir
nuvažiavom į Šarlotelundą (kas Chmielievską skaitė, tas žino).  Ten
susiradome akvariumą ir apžiūrėjome.  Mažiukas toks, bet vis tiek nieko.
</p>

<p> Kai išėjome, jau buvo beveik 17:00 ir jau beveik tamsu.  Mane taip ir
patraukė namo (o dar miegas suėmė...).  O Paulių patraukė į Helsingiorą.
</p>

<p> Perskaičiau ketvirtą knygą, palindau po dušu ir parašiau ataskaitą už
tris dienas (po ketvirtadienio ne tik kad pašto netikrinau - išvis prie
kompo nebuvau.  Ir nepasiilgau!  Štai, ką knygos daro.).  Dabar 02:12 ir aš
kovoju su pagunda pradėti penktą knygą.  Rytoj 08:20 paskaitos.  </p>

<p> Atrodo, pagunda laimi... </p>

<p> ... bet 03:00 užmigau, neperskaitęs knygos iki galo. </p>

<a name="week45"><h2>45 savaitė</h2></a>

<h3>2000-11-06, pirmadienis</h3>

<p> Ai ai ai, paskui papasakosiu.  </p>

<!-- -->

<p> Tai va, žadintuvą (ta prasme, radiją) nusistačiau 07:00.  Suveikė, tik
nelabai efektyviai (apsiverčiau ant kito šono).  08:10 pasigirdo garsus
beldimas į duris.  Paulius?  Ne.  Nespėjau dar kaip reikiant atsibusti, kai
durys (užrakintos) atsidarė ir kažkoks danas įkišęs galvą kažką pradėjo
burbuliuoti.  Perjungiau jį į anglų kalbą.  Pasakė, kad atėjo kažko
instaliuoti (bet dar neišgaravęs miegas trukdė įsiminti, ką), ir kad užeis
vėliau.  Tik tada pasižiūrėjau į laikrodį ir pašiurpau.  Pašokau,
susiruošiau ir 8:20 o gal 8:30 išlėkiau į paskaitas, palikęs tiems
elektrikams raštelį ant durų, kad grįšiu 13:30.  Mokykloje buvau 13:40, 20
minučių po paskaitos pradžios.  Na, jei jau tiek pavėlavau, tai galiu ir dar
porą minučių pavėluoti, tad patraukiau prie Interneto.  09:05 galų gale
užėjau į klasę, prieš pat pirmos paskaitos pabaigą. </p>

<p> Praleisim tai, kas neįdomu (paskaitas). </p>

<p> Kai grįžau Internetas jau buvo įvestas.  Ta prasme, atsirado du RJ-45
socketai, bet be didelio efekto.  Įdomu, kada antrą laidų galą pajungs kur
reikia? </p>

<p> Šiandien dviračio grandinė nukrito tris kartus.  Supykau.  Parsitempiau
dviratį namo ir pabandžiau sukonfigūruoti galinį ratą.  Dabar grandinė lyg
ir smarkiau įtempta, bet neįpatingai. </p>

<p> APGAVYSTĖ!  Knygoje (Pratchett'o <em>Jingo</em>) vietoje 313 - 344 psl.
pakartoti 249 - 280!  Jautė mano širdis, kad vietoje pigios (75 kr.)
HarperPrism versijos reikėjo pirkti normalią Corgi Books leidimo už 100 kr.
</p>

<p> Pradėjau <em>Cryptonomicon</em>ą.  Gera knyga. </p>

<h3>2000-11-07, antradienis</h3>

<p> Atsikelti kažkodėl buvo labai sunku.  O jau tas lietus! </p>

<p> Kažkoks bjaurybė sudaužė butelį ant dviračių takelio.  Pšššššššš....
</p>

<!-- -->

<p> Nusipirkau dar vieną kamerą, pakeičiau, nusinešiau ratą į degalinę...
Ei, kur tas kompresorius dingo?  Na, nedingo, kitas stovi (kabo), bet
žarnelė tik viena ir tik automobiliams tinkanti.  :( </p>

<h3>2000-11-08, trečiadienis</h3>

<p> Klasėje pas mus jau kelios dienos stovi miniatiūrinis 8 skylių hub'as,
tad nebereikia per pertraukas išeidinėti.  Ir nebevėluoju užsisėdėjęs prie
Interneto.  Anksčiau būdavo tragiška - penkios minutės pralekia nė
mirktelėti nespėjus, skambučių jokių (ačiū Dievui) nėra, o refleksai
išvystyti VU 15 minučių pertraukoms. </p>

<p> Po mokyklos susiradau artimiausią degalinę (Shell'o) ir prisipūčiau
priekinę padangą.  Visai kitas reikalas, nei suminis vakar vakaro bei šio
ryto rankinis pompavimas, po kurio buvo išvis baisu ant dviračio užsėsti.
</p>

<p> Tiesa, buvo komplikacijų.  Tik pripūtus padangą ir atitraukus tą
stebuklingą žarnelę, pasigirdo ilgas ir smarkus pššššššššš, kuris išnyko
pirštu prispaudus ventilį.  Ajajai.  Atsukau ir išėmiau ventilį ir pamačiau,
jog jo apsauginė gumelė gražiai nuplyšus ir pora milimetrų pasislinkus
žemyn, atidengdama oro skylę.  Stumtelėjau gumelę į viršų, įstačiau ventilį
atgal ir liepiau jam nedurniuoti.  Šį kartą viskas prisipūtė ir oras
neberodė noro išeiti.  Kažin, kas rytoj ryte bus? </p>

<p> Ši degalinė buvo truputį nepakeliui, bet vis dėlto gerai, kad į ją
užvažiavau.  Kita mano nužiūrėta degalinė, kuri yra pakeliui į namus, turi
aparatą tik automobilių padangoms. </p>

<p> Pirmas dalykas, kurį padariau grįžęs namo - susirinkau visus turimus
ventilius į dėžutę ir įsidėjau į kuprinę; dėl visa ko. </p>

<p> Namie vis dar jokių Interneto požymių (jei neskatysime dviejų RJ-45
rozečių).  Beje, noriu patikrinti atmintį: suktos poros kabelis vadinasi
RG-58, o rozetės - RJ-45, ar ne? </p>

<p> Užsuko Paulius pasiimti mūsų bendrų įrankių dviračių taisymui:
sustreikavo jo galinė padanga.  Ai, ai. </p>

<h3>2000-11-09, ketvirtadienis</h3>

<p> Pagal tvarkaraštį, ketvirtadienis yra absoliučiai laisva diena, bet mūsų
Maikeliui trūksta laiko, tad ryt (ta prasme, šiandien, bet aš vakar rašau)
turėsime keturias papildomas Javos paskaitas.  Nuo 08:20.  Brrr. </p>

<h3>2000-11-10, penktadienis</h3>

<p> Po paskaitų padarėm šiokią tokią prezentaciją apie Lietuvą.  Daugiausia
tuo rūpinosi Paulius: vakar sėdėjo prie Interneto gražių paveiksliukų
ieškodamas bei tekstą po jomis rašydamas.  </p>

<p> Baigiau Cryptonomiconą. </p>

<h3>2000-11-11, šeštadienis</h3>

<p> Sloga. :( </p>

<h3>2000-11-12, sekmadienis</h3>

<p> Sloga lyg ir praėjo. </p>

<a name="week46"><h2>46 savaitė</h2></a>

<h3>2000-11-13, pirmadienis</h3>

<p> Aha, pirmadienis, o ką? </p>

<p> Tiesa, vos nepamiršau: atėjo laiškas iš Roskilde Sprogscenter, mūsų
kursai prasideda lapkričio 21 d.  Cha, cha.  Daug mes ten išmoksim per du
mėnesius. </p>

<p> Nuvažiavau į biblioteką, pasikeičiau knygas ir eilinį kartą
pasidžiaugiau jų interfeisu. </p>

<h3>2000-11-14, antradienis</h3>

<p> Atsikelti kažkodėl buvo tragiškai sunku.  Nuvažiavau į skolę, įėjau į
klasę, žiūriu - aš vienas ir siuso dėstytojas, daugiau nieko.  Oi.  Po to
dar du roskildiečiai atėjo.  Liaudies iš kitų miestų nesimato. </p>

<p> Šiandieną Roskildėje vyks karalienės motinos laidotuvės.  Dėl to
nevažiuoja traukiniai ir šiaip eismas sustabdytas kai kuriose gatvėse. </p>

<!-- -->

<p> Gavau tris webinius atvirukus.  Brr, koks Tako interfeisas kreivas.
Mažiukas kvadračiukas ekrano vidury, kuriame scrollinant galima po truputį
paveiksliuką pamatyti.  Gerai, kad bent jau horizontaliai telpa. </p>

<p> A, ir jei kas man pasakys, kad Opera for Linux yra stabili ar išbaigta,
gaus į nosį.  </p>

<p> Gavau laišką iš Delfi administracijos: 2001 sausio 1 d. baigiasi buvusio
ALF'o paslaugos.  Tik man problematiška nueiti pas juos sutartį prasitęsti.
Nežinau, kaip čia reikės daryti. </p>

<p> Vakare išėjau pasivaikščioti, kas man nebūdinga.  Paulius ištempė. </p>

<h3>2000-11-15, trečiadienis</h3>

<p> Pirmą paskaitą pramiegojau.  Kažkaip paskutiniu metu keistai miegas
puola. </p>

<p> Darosi vis sunkiau išsėdėti paskaitose. </p>

<p> Po paskaitų atėjo Maikelis su mumis pakalbėti.  Jis, mat, išgirdo, kad
mes manome, jog jis norėtų, kad per projektus mes būtumę atskirose grupėse,
ir atėjo pasakyti, jog mes esame laisvi žmonės ir jei norime, galime būti ir
vienoje grupėje.  </p>

<p> Paulius vis dar nepasikeitė dviračio padangos... </p>

<p> Užsiregistravau Take webmailo paslaugai ir galų gale galėjau prieiti
prie savo @takas.lt susikaupusių laiškų.  Tik per <b>ŽIAURIAI ŠLYKŠČIAI
BAISIAI TRAGIŠKAI NEPATOGŲ</b> webinį interfeisą.  Daugiausia ten spamo, bet
buvo ir pora asmeninių laiškų. </p>

<p> Po paskaitų slankiojom po ir aplink skolę ir fotografavom, kol juostelė
nesibaigė. </p>

<h3>2000-11-16, ketvirtadienis</h3>

<p> Paskaitų nėra! </p>

<p> Planavom su Paulium kur nors važiuoti, bet jis atsikėlė tik 15:30 ir
niekur nevažiavom. </p>

<p> Baigiau knygas, reiks ryt į biblioteką gal užeiti. </p>

<h3>2000-11-17, penktadienis</h3>

<p> Toks įspūdis, kad naktį nemiegojau: varčiausi iš vieno šono į kitą kol
nepastebėjau, kad laikrodis jau 6:33 rodo.  Savotiška.  Bet miegas neima.
</p>

<p> Gavome projekto sąlygą: sumodeliuoti Alpes.  Slidininkai ir taip toliau.
</p>

<h3>2000-11-18, šeštadienis</h3>

<p> Kuo toliau tuo labiau man patinka šita biblioteka.  Gaila, kad angliškų
knygų mažai.  Hm, gal reiktų į kokią Angliją važiuoti studijuoti? </p>

<p> Į mobilų atėjo žinutė, kad mano balso pašte (MobilSvar) yra trys naujos
žinutės.  Tik niekaip nemoku jų patikrinti.  Šiaip ne taip išsiaiškinau
balso pašto numeri, prisiskambinau, o ten prašo manęs slaptažodį surinkti
(ar kažką panašaus padaryti -- daniškai šneka, nesuprasi).  Renku
standartinį 1234, bet nepriima.  </p>

<p> Pašto dėžutėje vakar radau popierių krūvelę apie Internetą barake.
Viskas daniškai.  Nieko nesuprantu.  Blogai. </p>

<h3>2000-11-19, sekmadienis</h3>

<p> Pažadino telefono skambutis.  Tik pakėliau ragelį ir telefonas išsijungė
(pas mane toks jau telefonas: akumuliatorių truputį ne taip pajudini ir
basta).  Tai pasikartojo dar du kartus.  Ketvirtą kartą pasibaigė baterija.
Pakeičiau, bet niekas nebeskambino (atsibodo, matyt).  </p>

<p> Kuo toliau, tuo labiau Java atrodo įtartina.  Bet kokia projekto
kompiliacija užtrunka 30 sekundžių (ir jam reikia ištisų 10 sek, kad
pastebėtų neteisingą parametrą komandų eilutėje).  Virtuali mašina kraunasi
5 sekundes.  Kodėl taip pat intepretuojamas Perlas viską padaro per sekundės
dalį? </p>

<p> Projektai: košmaras.  Neįmanoma įsivaizduoti atskiros kompiliacijos, kai
klasės tarpusavy susijusios.  Reikia kompiliuoti visą projektą vienu metu.
Kai jį sudaro keli paketai (kurie visi privalo būti atskiruose kataloguose),
darosi išvis neapsakomai linksma.  Ir jokios automatizacijos!  Ne, kad
kompiliatorius pats susirastų source failus ir perkompiliuotų juos tik
reikalui esant (pasitikrinęs pagal datas), reikia pačiam visus failus
išvardinti ir jie visi bus kompiliuojami. </p>

<a name="week47"><h2>47 savaitė</h2></a>

<h3>2000-11-20, pirmadienis</h3>

<p> Grupinis darbas.  Taigi.  Kažkaip nelabai stumiasi.  Šiandien nusprendėm
individualiai studijuoti problemą, kad ją geriau suprastumėme. </p>

<h3>2000-11-21, antradienis</h3>

<p> Oi, kaip sunku atsikelti.  Buvome susitarę susitikti 08:30, bet aš
atėjau tik 09:00. </p>

<p> Grupinis darbas.  Aha.  Diskusijos apie programos dizainą.  Nežinau, ar
iš jų išplaukė kas nors naudingo. </p>

<p> Vakare - danų kalbos kursai.  Vėl tie patys „mano vardas Jonas, o
tavo?“.  Taip, daug mes čia išmoksim... Grupėje pora lenkų, viena ispanė,
vienas turkas, viena latvė, viena slovakė ir du lietuviai. </p>

<h3>2000-11-22, trečiadienis</h3>

<p> Oi, kaip sunku atsikelti.  Buvome susitarę, kad visi sutikis 08:30, o aš
ateisiu 09:00, tai aš ir atėjau 09:02. </p>

<p> Atitirpdžiau šaldytuvą, o tada pasižiūrėjau atidžiau ir nusprendžiau jį
išskalbti.  Išskalbiau.  Tada įkvėpimo pagautas nusprendžiau išskalbti ir
susikaupusius rūbus.  Suorganizavau Paulių ir mes dviese užėmėm visas tris
skalbimo mašinas.  Viena iš jų buvo „Professional“, ir ten galima įdėti savo
miltelių, kurių mes neturėjome.  Bet jis sugebėjo ir be jokių ten miltelių
švariai kojines išskalbti.  O va kita, kur aš visokius šviesius T-shirtus
sukišau, nieko gero nesugebėjo padaryti.  Kitą kartą žinosiu, kad negerai
yra geltonus marškinius su baltais T-shirtais į vieną krūvą dėti.  O dabar
teko antrą kartą skalbimą pakartoti.  Visas šitas skalbimas ir džiovinimas
baigėsi dvyliktą nakties.  Dar po to po dušu palindau (ir apsidžiaugiau, kad
turiu maudymosi kepuraitę), paskaičiau knygelę ir pusę dviejų užmigau
teisuolio miegu. </p>

<h3>2000-11-23, ketvirtadienis</h3>

<p> Teisuolio miegas tesėsi iki 14:00.  Nusprendžiau į mokyklą neiti - grupė
didelė, gal kaip nors apsieis vieną dieną ir be manęs.  Vis tiek reiktų
grįžti apie 15:00 - dar į parduotuvę, į stotį naujos Danmont kortelės, o
17:00 į kursus išeiti...</p>

<p> Įjungiau mobilų ir ką aš matau?  Balso pašte 5 pranešimai.  Tik aš
nemoku jų išklausyti... </p>

<p> Danų kursuose kažkaip lengva.  Gal todėl, kad mes jau visą šitą praėjom
Vilniuje? :) </p>

<p> Susipažinau ten su viena filipiniete iš mūsų skolės, Anželika (o gal
Angelika?).  Ji jau keturiolika su puse metų Danijoje gyvena, daniškai kalba
be problemų, bet jai reikia gauti tą patvirtinantį popierių. </p>

<p> O į mūsų grupę atėjo viena estė. </p>

<h3>2000-11-24, penktadienis</h3>

<p> Oi, kaip sunku atsikelti. </p>

<p> Galų gale išsiaiškinau balso pašto sistemą (su Carrie pagalba): ten,
pasirodo, neprašė seno passwordo įvesti, o reikalavo iškart naują
pasirinkti; bet kokį tik ne 1234. :) </p>

<p> Kažkodėl 80% visų žinučių, kurias esu gavęs balso pašte (ir čia, ir
Lietuvoje) yra ne žinutės: arba tyla, arba žmonių komentarai, kaip visa šita
mobiliakų sistema yra supainiota neaiški ir apskritai. </p>

<p> Biblioteka.  Pasiėmiau galų gale kelis CD.  Parsinešiau.  Įdėjau į
CD-ROMą.  Supratau, kad neturiu kompe nė vienos Linuxinės konsolinės CD
grojimo programos.  Na, yra XMMSas, bet negi X'us dabar žmogus krausi?  Kad
turiu instaliacinį Mandrake CD kažkaip užmiršau ir pradėjau rašytis sau CD
grojimo programėles.  O kas ten sunkaus - open("/dev/cdrom"),
ioctl(CDROMGETTOCHDR), ioctl(CDROMPLAYTRKIND), close().  Pigiau grybų, tik
dokumentacijos dar mažiau, nei grybų.  linux/cdrom.h komentarai skurdūs...
Laimė, dar kažką apie CD grojimo tradicijas iš senų blogų DOS'o su MSCDEX'u
laikų prisiminiau. </p>

<p> Electric Lights Orchestra Part II <em>Moment of Truth</em>.  Man patiko:
be uveritūros jie padarė dar ir undertiūrą.  Pati muzika, beje, irgi patiko.
:) </p>

<p> Ai, diske vieta tragiškai baiginėjasi. </p>

<h3>2000-11-25, šeštadienis</h3>

<p> Pirmą valandą Paulius privertė mane atsikelti pabeldęs į langą, o pats
pasislėpė.  O apie antrą atsibeldė vėl ir įtikino mane traukti į Švediją.
Pusiaukelėje iki stoties staiga prisiminiau, kad nepasiėmiau klip kortos.
Grįžti nesinorėjo, tad nusipirkau vieną stoty - paskutinę, kurią dar man
apmokės.  Apie trečią buvome Kopenhagoje ir nusipirkome ten bilietus į Malmø
traukinį.  Kalėdinė kaina - 60 DKK vietoje 90.  Šitas traukinys važiuoja (40
min) per tiltą, jungiantį Daniją, Oresundo salą ir Švediją. </p>

<p> Kelios minutės po ketvirtos buvome Malmö centrinėje stotyje.  Kaip tik
Pauliui beminint faktą, kad Švedijoje matosi daug policijos, vienas
policininkas mus sustabdė ir paklausė, iš kur mes.  „From Lithuania“.  Aha,
tai rodykit pasus.  Gerai, kad turėjau.  Po to penkioliką minučių kažką tas
plolicininkas aiškinosi (telefonu ir su kolegomis), tris kartus pervertė
visus puslapius, klausinėjo, kas mes (studentai), ko čia atvažiavom
(aplankyti), ko aplankyti (miesto), kiek užtruksim (tik šiandien).  Neradęs
prie ko prisikabinti atidavė pasus ir už kažką padėkojo. </p>

<p> Porą valandų vaikščiojom po miestą.  Temo.  Buvo daug eglučių, lempučių
medžiuose ir ant eglučių, ir daug daug žvakučių.  Žvakės man patiko.
Įspūdingai atrodė didelis žvakučių laukas vienoje aikštėje.  Taip pat
įspūdingai atrodė metalinė eglės formos žvakidė su daugybe degančių
žvakučių.  Dar įspūdingiau atrodė virš tamsios upės raudonai iš apačios
apšviestas tiltas ir jo atspindys vandenyje.  Stiklinis greitaeigis liftas
Scandia viešbutyje taip pat buvo įspūdingas.  Jis ten važinėjo su ne
mažesniu nei 0.5g pagreičiu.  Gaila, kad viešbutyje tik 20 aukštų.  Beje,
aukštai sunumeruoti labai įdomiai: 0, F, 5, 6, 7, ..., 20. </p>

<p> Apie pusę septynių šiaip ne taip priverčiau Paulių parodyti man kelią į
Scandlines prieplauką.  Paulius dar norėjo pamatyti Lundą, tad pasiliko, o
man vienai dienai įspūdžių pakako, tad nusipirkau bilietą į keltą ir 19:00
(su neišvengiamu 15 min. pavelavimu) išplaukiau.  Deja, buvo tamsu ir pro
langus nieko nesimatė.  Supo ne smarkiau nei lėktuve.  O kadangi pro langus
jokios jūros nesimatė, tai panašumas buvo dar didesnis.  Tik kelto salonas
daug platesnis ir už 747.  Po 45 min. buvau Kopenhagoje.  Virš Niuhauno
labai įspūdingai švietė horizontalus žalias lazerio spindulys.  Gaila, kad
horizontalus - greitai jį užstojo namai ir laivai.  O taip įspūdinga būtų
pažiūrėti į spindulį, einantį į begalybę... </p>

<p> Virš tos aikštės, kur Niuhaunas prasideda, švietė tinklas spindulių,
besitęsusių nuo vieno namo stogo iki kito.  Vieno namo kontūrai buvo
iškabinėti lempučių girliandomis, kitas buvo apšviestas melsvai ir ant jo
sukabinti iš lempučių padaryti varvekliai.  Per vidurį buvo aptvertas žiedas
ir jame padaryta čiuožykla, pilna ratu beskubančių čiuožėjų. </p>

<p> Nuėjau iki Norreporto ir įsėdau į Odensės traukinį.  Iš pradžių buvau
vienas vagone, bet Kopenhagos H stotyje mane iš mano vietos iškrapštė danas,
kuris buvo tą vietą užsirezervavęs.  Nespėjau įsitaisyti kitoje vietoje,
kai teko dingti ir iš ten.  Nuėjau į patį vagono galą ir įsitaisiau į
kampinę vietą; ten manęs jau niekas nebetrukdė. </p>

<p> Pusryčiai (tiksliau, pietūs) antrą valandą nakties.  Hm, hm. </p>

<h3>2000-11-26, sekmadienis</h3>

<p> Kaip gera nieko neveikti. </p>

<a name="week48"><h2>48 savaitė</h2></a>

<h3>2000-11-27, pirmadienis</h3>

<p> Nepavėlavau į skolę.  Paulius susitvarkė dviratį.  Daug programminimo.
Skolėj - Java (užbaigėme pirmą prototipą), namuose - DOSinis lietuviškos
standartinės klaviatūros (LST 1582:2000) draiveris.  Įsijaučiau ir iki
3 nakties po to Swing'o tutorialą skaičiau.  Jausmai apie jį neaiškūs. </p>

<h3>2000-11-28, antradienis</h3>

<p> Pavėlavau.  Gerai, kad Paulius 9:30 į langą pabeldė. </p>

<!-- -->

<p> Skolė, biblioteka.  Grįžau namo 17:00.  17:15, kaip tik išeinant į
kursus, prasidėjo lietus. </p>

<p> Grįžęs namo pamačiau, jog mano mobilus (kurį visur su savimi nešiojausi)
sako „2 missed calls“.  Mistika: jokio skambučio negirdėjau.  Ar aš
apkurtau, ar telefono iš po žieminės striukės nesigirdi? </p>

<h3>2000-11-28, antradienis</h3>

<p> (Kaip čia atsirado du skirtingi tos pačios dienos aprašymai, nežinau :).
Kuris teisingesnis - spręskit patys.) </p>

<p> Beveik nepavėlavau.  Pažanga. </p>

<!-- -->

<p> Parsisiunčiau naujausius HOWTO (plain text formate) ir pramėčiau visus
HTMLus iš disko.  Vietoje 0 atsirado 6 MB laisvos vietos. </p>

<p> Vos nepamečiau vienos pirštinės. </p>

<h3>2000-11-29, trečiadienis</h3>

<p> Vis tas pats. </p>

<p> Išbandžiau Yahoo Messengerį.  Atrodo, nieko daiktas.  Bet kažko jam dar
trūksta.  Dar kol kas nemačiau man 100% patikusio ICQ-tipo daikto (pats ICQ
irgi ne-100%). </p>

<p> Prie mūsų namų darbininkai kasa griovius ir tiesia kabelius.
Internetas? </p>

<h3>2000-11-30, ketvirtadienis</h3>

<p> 11:30 pažadino smarkus beldimas.  Galvojau, Paulius supykęs iš mokyklos
atvažiavo ir mane žadina.  A, ne, pasirodo, ten lauke tie kabelistai žemę
trombuoja. </p>

<h3>2000-12-01, penktadienis</h3>

<p> Atėjau į mokyklą, pasėdėjau, pasijutau nesveikai, o dar ir galvą pradėjo
skaudėti, tad parėjau namo, atsiguliau ir iki šešių vakaro prasnaudžiau.
</p>

<p> Tada atsibudau ir prisėdęs prie kompo pradėjau programminti Perlu
Unicodinius fontus Linux konsolei.  Programinau visą naktį. </p>

<h3>2000-12-02, šeštadienis</h3>

<p> Jaučiausi vis dar kažkaip nesveikai, tai iš namų nosies nekišau. </p>

<p> Paulius susiruošė į Norvegiją keliauti. </p>

<p> Nuėjau miegoti anksti (kokią 19 val.) </p>

<h3>2000-12-03, sekmadienis</h3>

<p> Atsikėliau vėlai, skaičiau knygas, klausiau muzikos ir neprograminau.
</p>

<p> Bet miegoti nuėjau vis tiek tik 3 nakties. </p>

<hr/>

<p> <a href="diary.html">Į turinį</a> </p>
<p> <a href="diary-00-10.html">Ankstesnis mėnuo</a> </p>
<p> <a href="diary-00-12.html">Kitas mėnuo</a> </p>

</body>
</html>
<!-- vim:set tw=76 com=fb\:<li>,fb\:<ul>,fb\:</ul>: -->
